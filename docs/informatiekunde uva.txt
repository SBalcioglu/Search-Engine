Hoe zorg je ervoor dat een zoekmachine zoals Google snel de juiste en bruikbare informatie naar boven laat komen? Hoe ontwerp je een app die intuïtief is in gebruik? Welke taken in de gezondheidszorg kunnen door robots worden overgenomen? Met deze vragen en meer ga je aan de slag in de bachelor Informatiekunde. UvA online Open huis Drukke open dagen op de campus zitten er voorlopig even niet in. Maar in het online Open huis kun je je vanuit huis volop verdiepen in onze studies en de UvA. Op de Open huis-pagina van iedere studie vind je bijvoorbeeld opleidingsvideo's, FAQ’s en live events. In het algemene deel kun je onze opleidingen verkennen, de campussen ontdekken en je laten inspireren in de themaweken. Waar gaat Informatiekunde over? Informatiekunde aan de Universiteit van Amsterdam is een multidisciplinaire opleiding waarin aspecten van ICT, bedrijfskunde, psychologie, communicatie en nieuwe media samenkomen. Ben je geïnteresseerd in de manier waarop technologie het leven van mensen en het werk van organisaties beïnvloedt en makkelijker kan maken? Overweeg dan om Informatiekunde te komen studeren aan de UvA. De studie is bij uitstek geschikt als je een ‘denkende doener’ bent die het leuk vindt om maatschappelijke uitdagingen op te lossen met de inzet van technologie. Je leert te onderzoeken hoe mensen waarnemen, communiceren en technologie gebruiken. Ook kijk je naar de manier waarop bedrijven en organisaties omgaan met grote hoeveelheden informatie. En je ontwikkelt vaardigheden voor het bedenken, ontwikkelen en implementeren van ICT-toepassingen.