De bacheloropleiding Informatiekunde bevindt zich op het snijvlak van de vakgebieden informatica en managementwetenschappen. Bij de Open Universiteit studeert u in uw online en in uw eigen tempo. Zo kunt u de studie bijvoorbeeld combineren met werk en privéleven, maar voltijds studeren is ook mogelijk. U studeert per cursus op eigen wijze, in uw eigen tempo, op de plaats die u wilt. Alle cursussen samen vormen het bachelorprogramma Informatiekunde. De bacheloropleiding Informatiekunde biedt naast een goede technische basis in de informatica ook een breed zicht op de manier waarop deze kan worden toegepast in een bedrijfssituatie. Daarvoor is naast kennis van de techniek ook een grondige kennis nodig van relevante onderdelen van de managementwetenschappen. Er is uitgebreide aandacht voor academische vaardigheden die juist in deze bedrijfssituaties relevant zijn en ook voor vaardigheden op het gebied van projectmanagement. Door een degelijke achtergrond in zowel de informatica als in de managementwetenschappen kan een informatiekundige prima fungeren in functies op het snijvlak van deze gebieden. U sluit de opleiding af met het Afstudeerproject bachelor informatiekunde, waarin samenwerken, analyseren en implementatie in een bedrijfscontext geïntegreerd samenkomen.