ICT speelt een belangrijke rol en is niet meer weg te denken in ons leven. Digitaal je wekker zetten, autorijden, met de pin betalen en een mail versturen zijn enkele voorbeelden van dagelijkse handelingen die zonder software niet mogelijk zouden zijn. En wat te denken van games high-tech machines, volledig geautomatiseerde fabrieken, de ov-chipknip en de digitale patiëntendossiers in een ziekenhuis? Informatica draait om de opslag, verwerking en verspreiding van informatie. Tijdens de universitaire opleiding Informatica houd je je bezig met het ontwikkelen en verbeteren van computerprogramma's en -systemen die dit allemaal mogelijk maken. Ook leer je oplossingen bedenken die efficiënt zijn. Je leert daarbij ook rekening te houden met de gebruikers ervan, want de software die je ontwerpt en bouwt moet wel gebruiksvriendelijk, slim, veilig en betrouwbaar zijn. Wat kun je worden met WO Informatica? Als afgestudeerd informaticus kun je op veel verschillende plaatsen gaan werken. Zowel in het bedrijfsleven als bij de overheid, want informatici zijn overal nodig. Je kunt werk vinden als IT-adviseur, programmeur, softwareontwikkelaar, systeemontwikkelaar, informatieanalist of game developer. Deze functies kun je vinden bij grote bedrijven met een ict-afdeling. Welke vakken krijg je tijdens je studie WO Informatica? In het propedeuse jaar verken je het vakgebied en krijg je inleidende ict-vakken, zoals: databases, datastructuren, netwerken, programmeren, modelleren en systeemontwikkeling. Daarnaast werk je aan je academische vaardigheden; je doet onderzoeksvaardigheden op en leert hoe je wetenschappelijke teksten leest. Verder leer je presenteren, analyseren en rapporteren. In het tweede jaar van de opleiding verdiep je je verder in de stof in en krijg je vakken als advanced algorithms and data structures, game-ontwerp en software security. Ook voer je met een groepje medestudenten een bedrijfs- of onderzoeksproject uit. In het derde en laatste jaar kies je voor een minor, waarmee jij je kunt verdiepen in een bepaald onderwerp. Je sluit je opleiding af met een scriptie, waarna je de titel Bachelor of Science (BSc) krijgt. Specialiseren in Informatica Per universiteit zijn de mogelijkheden voor specialisaties verschillend. Bijvoorbeeld: informatica & economie, software testen of bioinformatica. Ook is het mogelijk om je te specialiseren in cyber security of gametechnologie. Competenties ICT-er Ben je gefascineerd door de rol en werking van softwaresystemen? Houd je er van om voor (wiskundige) problemen creatieve oplossingen te bedenken? Droom je ervan om je eigen computerprogramma's te kunnen ontwerpen? Denk dan eens aan een studie Informatica! Houd je daarnaast van analyseren en kritisch denken? Kun je gestructureerd werken en ben je accuraat? En kun je goed communiceren? Dan past het vast en zeker bij jou!