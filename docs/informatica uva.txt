Sta jij er wel eens bij stil hoeveel je in aanraking komt met informatica? Of je nu naar Netflix kijkt, in- en uitcheckt bij het OV of je smartphone gebruikt: computersystemen zijn niet weg te denken uit het dagelijks leven en de ontwikkelingen gaan razendsnel. Ben jij zo iemand die graag uitvogelt hoe het allemaal precies werkt, zodat je het zelf nog beter kan maken? Bij de bacheloropleiding Informatica aan de UvA verdiep je je in de werking én ontwikkeling van computersystemen in alle facetten. Waar gaat Informatica over? Informatica is een wetenschap die zich bezighoudt met alle onderdelen van computersystemen en netwerken, van theorie tot toepassing. In de bacheloropleiding Informatica ontwikkel je zowel je theoretische kennis van onder andere wiskunde en logica, én doe je praktische ervaring op met programmeren en ontwerpen. Je bestudeert de ontwikkeling van software en hardware zoals chips en supercomputers, en je leert deze kennis toe te passen voor de ontwikkeling van, bijvoorbeeld, games of wetenschappelijke simulaties. Op die manier leer je creatieve oplossingen te bedenken voor ICT-problemen in alle mogelijke sectoren, zoals het bedrijfsleven, overheden, onderwijs en onderzoek. Wil jij precies weten hoe computersystemen werken en lijkt het je leuk om zelf aan de slag te gaan in dit snel ontwikkelende vakgebied? Kom dan Informatica studeren aan de UvA.