Hoe bouw je een efficiënte zoekmachine? Hoe kan je Google-translate verbeteren? Hoe maak je een chatbot met behulp van machine learning? Hoe gebruiken mensen emoticons en hashtags in social media? Informatiekunde: automatisch informatie verwerken Informatie wordt wel eens met olie vergeleken: met ruwe olie kan je niks, met ruwe informatie evenmin. Maar bewerkte olie is veel waard, en hetzelfde geldt voor informatie. Het is daarom belangrijk om goede methoden te ontwikkelen om informatie te bewerken. Bij de opleiding Informatiekunde leer je hoe je informatie verzamelt en analyseert, hoe je kennis representeert en tekst interpreteert. Niet met de hand natuurlijk -- alles met behulp van computers en slimme software, die je ook zelf leert ontwikkelen. Informatiekunde in Groningen: kunstmatige intelligentie met taal Veel ruwe informatie is platte tekst (denk aan blogs, tweets, digitale fora, krantenberichten. Uit deze tekst is veel interessante informatie te halen). Dàt is wat we in Groningen doen: het automatisch analyseren en verifiëren van met name tekstuele content. Daarom is Informatiekunde in Groningen aan de Letterenfaculteit gevestigd. Toch krijg je na drie jaar een Bachelor of Science, omdat de aard van deze driejarige opleiding in essentie technisch is: veel programmeren, het optimaliseren van informatiesystemen en toepassen van machine learning (automatisch voorspellen op basis van patronen gevonden in grote hoeveelheden informatie).